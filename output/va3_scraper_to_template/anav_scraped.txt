Αναβαθμίζω το Σπίτι μου – Όροι συμμετοχής - Ελλάδα 2.0 Αναβαθμίζω το Σπίτι μου - Όροι συμμετοχής Ενεργή Απευθύνεται σε: Ιδιώτες/Πολίτες Απευθύνεται ειδικά σε: Φυσικά πρόσωπα που έχουν εμπράγματο δικαίωμα (πλήρη κυριότητα/ επικαρπία/ψιλή κυριότητα) σε επιλέξιμη κατοικία (κύρια ή μη εκμισθωμένη δευτερεύουσα). Αντικείμενο του προγράμματος είναι η παροχή συγχρηματοδοτούμενων στεγαστικών δανείων με πλήρη επιδότηση επιτοκίου, για την ενεργειακή βελτίωση υφιστάμενων κατοικιών (κύριες ή μη εκμισθωμένες δευτερεύουσες) φυσικών προσώπων, μέσω της υλοποίησης επιλέξιμων ενεργειακών παρεμβάσεων. Δικαιούχοι του Προγράμματος είναι φυσικά πρόσωπα που έχουν εμπράγματο δικαίωμα (πλήρη κυριότητα/ επικαρπία/ ψιλή κυριότητα) σε επιλέξιμη κατοικία (κύρια ή μη εκμισθωμένη δευτερεύουσα), με την προϋπόθεση ότι δεν έχουν καταστεί από 01.01.2020 ωφελούμενοι από οποιοδήποτε άλλο Πρόγραμμα ενεργειακής αναβάθμισης που χρηματοδοτήθηκε ή χρηματοδοτείται με ενωσιακούς πόρους. Σε περίπτωση ύπαρξης περισσότερων δικαιούχων εμπράγματων δικαιωμάτων (συγκύριων) σε επιλέξιμη κατοικία, δικαίωμα συμμετοχής στο πρόγραμμα έχει οποιοσδήποτε εξ αυτών, εφόσον προηγουμένως έχει λάβει την έγγραφη συναίνεση όλων των λοιπών συγκύριων. Δικαίωμα συμμετοχής στο Πρόγραμμα αποκτάται ανά ΑΦΜ τελικού αποδέκτη  και για ένα μόνο ακίνητο. Διαδικασία συμμετοχής: Κάθε φυσικό πρόσωπο που επιθυμεί να συμμετάσχει στο Πρόγραμμα συγκεντρώνει τα απαιτούμενα δικαιολογητικά και υποβάλλει την αίτηση της παρ. 1 του αρ. 7 της ΚΥΑ σε ένα συνεργαζόμενο πιστωτικό ίδρυμα της επιλογής του. Εντός τριάντα (30) ημερών από την ημερομηνία υποβολής της αίτησης, το πιστωτικό ίδρυμα ελέγχει την πλήρωση των κριτηρίων επιλεξιμότητας του Προγράμματος και αποφασίζει την έκδοση ή μη της προέγκρισης του δανείου και των όρων χορήγησής του. Εφόσον το Πιστωτικό Ίδρυμα κρίνει ότι αφενός πληρούνται τα κριτήρια επιλεξιμότητας του Προγράμματος και αφετέρου ο αιτών είναι αξιόχρεος βάσει της αξιολόγησης της πιστοληπτικής ικανότητάς του, αποστέλλει προς την ΕΑΤ τα απαραίτητα πληροφοριακά στοιχεία. Σε περίπτωση που ο αιτών δεν λάβει προέγκριση εντός του ως άνω χρονικού διαστήματος των 30 ημέρων ή η αίτησή του απορριφθεί, δύναται να υποβάλλει αίτηση σε έτερο πιστωτικό ίδρυμα. Η έγκριση υπαγωγής ισχύει για διάστημα εξήντα (60) ημερών από τη γνωστοποίησή της στον αιτούντα, εντός του οποίου θα πρέπει να έχει συναφθεί η Σύμβαση Δανεισμού Τελικού Αποδέκτη. Εφόσον παρέλθει άπρακτη η ως άνω προθεσμία, η εγκεκριμένη υπαγωγή στο Πρόγραμμα παύει να ισχύει και αποδεσμεύεται (βάσει αυτής) ο προϋπολογισμός του Προγράμματος. Οι παρεμβάσεις που χρηματοδοτούνται στο πλαίσιο του Προγράμματος θα πρέπει να έχουν ολοκληρωθεί εντός δεκαοκτώ (18) μηνών από την υπογραφή της δανειακής σύμβασης. Δυνατότητα παράτασης της περιόδου υλοποίησης των εργασιών έως τρεις (3) μήνες, χορηγείται από το Πιστωτικό Ίδρυμα, κατόπιν προηγούμενης αίτησης του δανειολήπτη. Βασικοί όροι χορήγησης του δανείου: Κατευθύνεται αποκλειστικά στη χρηματοδότηση επιλέξιμων δαπανών για ενεργειακές παρεμβάσεις κατοικιών που υφίστανται νόμιμα, όπως ορίζονται στο άρθρο 4 της ΚΥΑ. Θα συναφθεί μετά τη σύναψη Επιχειρησιακής Συμφωνίας με το Πιστωτικό Ίδρυμα. Το ύψος του είναι από πέντε χιλιάδες (5.000) ευρώ έως και είκοσι πέντε χιλιάδες (25.000) ευρώ. Το ποσό του αιτούμενου δανείου καθορίζεται βάσει προσκομιζόμενων προσφορών, προτιμολογίων ή προϋπολογισμών εργασιών από προμηθευτές ή εργολάβους ή τεχνικούς συμβούλους/μηχανικούς κατά την υποβολή της αίτησης δανειοδότησης, ενώ το ύψος του δανείου εξαρτάται και από την αξιολόγηση της πιστοληπτικής ικανότητας του δικαιούχου, η οποία διενεργείται από το ΠΙ. Έχει διάρκεια από τρία (3) έως επτά (7) έτη χωρίς περίοδο χάριτος. Είναι μηνιαίας τοκοχρεωλυτικής απόσβεσης. Απαλλάσσεται της εισφοράς του Ν.128/75, στο σύνολό του και εξαιρείται από τον ν. 4438/2016 (Α’ 220). Συγχρηματοδοτείται κατά 75% από πόρους του Ταμείου Ανάκαμψης και Ανθεκτικότητας (ΤΑΑ) και κατά 25% από ίδιους πόρους των πιστωτικών ιδρυμάτων που συμμετέχουν στο Πρόγραμμα. Στο μέρος του δανείου που χρηματοδοτείται από το ΤΑΑ εφαρμόζεται επιτόκιο 0%, ενώ το επιτόκιο του ποσού που χρηματοδοτείται από τα πιστωτικά ιδρύματα επιδοτείται πλήρως από το Ελληνικό Δημόσιο. Σε εξασφάλιση της απαίτησης του δανείου, θα λαμβάνονται ενοχικές ή εμπράγματες εξασφαλίσεις σύμφωνα με την πιστωτική πολιτική των ΠΙ που συμμετέχουν στο Πρόγραμμα. Οι συγκύριοι επιλέξιμων κατοικιών που δεν συμμετέχουν στο Πρόγραμμα μπορούν να συμβληθούν ως ενοχικοί εγγυητές. Το δάνειο του Προγράμματος δεν δύναται να χρησιμοποιηθεί για την αναχρηματοδότηση υφιστάμενου δανείου. Η μεταβίβαση του ακινήτου επί του οποίου πραγματοποιούνται οι χρηματοδοτούμενες από το πρόγραμμα παρεμβάσεις, είναι εφικτή μόνο κατόπιν ολοσχερούς εξόφλησης του δανείου. Το Πρόγραμμα δε δύναται να συνδυασθεί με άλλα Προγράμματα ενεργειακής αναβάθμισης που χρηματοδοτούνται με ενωσιακούς πόρους. Είδος ενίσχυσης: Δάνειο Τι ενισχύεται: Οι επιλέξιμες δαπάνες για ενεργειακές παρεμβάσεις κατοικιών που χρηματοδοτούνται με δάνεια του ΤΑΑ στο πλαίσιο του Προγράμματος «Αναβαθμίζω το Σπίτι μου», οι οποίες πραγματοποιούνται σε κύριες ή μη εκμισθωμένες δευτερεύουσες κατοικίες φυσικών προσώπων εντός της ελληνικής επικράτειας, αφορούν: Θερμομόνωση (εσωτερική/εξωτερική). Κατασκευή πράσινης στέγης. Τοποθέτηση ενεργειακών κουφωμάτων/υαλοπινάκων. Τοποθέτηση ηλιακού θερμοσίφωνα. Εγκατάσταση συστημάτων εξωτερικής μόνιμης σκίασης (όχι τέντες). Τοποθέτηση συστημάτων θέρμανσης/ψύξης με αξιοποίηση ανανεώσιμων πηγών ενέργειας ή με σύστημα συμπαραγωγής ηλεκτρισμού και θερμότητας υψηλής απόδοσης (ενδεικτικά ηλεκτρική αντλία θερμότητας, κλιματιστικές μονάδες inverter ενεργειακής κλάσης Α+ και πάνω). Εγκατάσταση συστημάτων θερμοστατικής ρύθμισης. Εγκατάσταση συστημάτων αποθήκευσης ενέργειας (συσσωρευτές) από ανανεώσιμες πηγές ενέργειας. Εγκατάσταση φωτοβολταϊκών σταθμών – μικρών ανεμογεννητριών και άλλων ΑΠΕ. Εργασίες Τοποθέτησης / Υπηρεσίες τεχνικού συμβούλου/μηχανικού. Ο ΦΠΑ αποτελεί επιλέξιμη δαπάνη και συμπεριλαμβάνεται στο ποσό του δανείου. Οι παρεμβάσεις που χρηματοδοτούνται στο πλαίσιο του Προγράμματος θα πρέπει να υλοποιούνται και τα φορολογικά παραστατικά να έχουν εκδοθεί, σε χρόνο μεταγενέστερο της ημερομηνίας υπαγωγής στο Πρόγραμμα. Κριτήρια Αξιολόγησης: Η αξιολόγηση της αίτησης βασίζεται σε παράγοντες όπως η πληρότητα των δικαιολογητικών, η επιλεξιμότητα της κατοικίας, και η πιστοληπτική ικανότητα του αιτούντος. Συνολικός Προϋπολογισμός: €400.000.000,00 Προϋπολογισμός Ταμείου: €300.000.000,00 Έναρξη Υποβολής Αιτήσεων: 12/02/2025 Λήξη Υποβολής Αιτήσεων: 31/12/2025 ή έως εξαντλήσεως των διαθέσιμων πόρων Γεωγραφική Περιοχή: Όλη η Ελλάδα Ιστοσελίδα Δημοσίευσης Πρόσκλησης: https://hdb.gr Υποβολή αιτήσεων: Οι ενδιαφερόμενοι καταθέτουν αίτηση στο συνεργαζόμενο πιστωτικό ίδρυμα της επιλογής τους, μαζί με τα απαιτούμενα δικαιολογητικά. Δικαίωμα υποβολής αίτησης σε έτερο πιστωτικό ίδρυμα έχουν μόνο όσοι υπέβαλαν αρχικά αίτηση σε πιστωτικό ίδρυμα, η οποία απορρίφθηκε κατά την πιστοληπτική αξιολόγησή της. Πυλώνας: 1. Πράσινη Μετάβαση Άξονας: 1.2 Ενεργειακή αναβάθμιση του κτιριακού αποθέματος της χώρας και χωροταξική μεταρρύθμιση Δράση: (16401) Πρόγραμμα ενεργειακής αναβάθμισης «Αναβαθμίζω το σπίτι μου» Σχετικά Αρχεία: Download ΚΥΑ-ΑΝΑΒΑΘΜΙΖΩ-ΣΠΙΤΙ-ΜΟΥ-ΑΡΙΘ.-190078_16-12-2024-Β-6896.pdf Πληροφορίες Υπεύθυνου Φορέα Ιστοσελίδα Φορέων: https://hdb.gr/ Οι ενδιαφερόμενοι για την εξυπηρέτησή τους, εκτός από τα τραπεζικά καταστήματα μπορούν να επικοινωνούν με την Ελληνική Αναπτυξιακή Τράπεζα: – E-mail: anavathmizo@hdb.gr – Τηλεφωνική εξυπηρέτηση: 211-1058659 (Δευτέρα – Παρασκευή 09:00–17:00) – Ιστοσελίδα: https://hdb.gr/anavathmizo-to-spiti-mou Μοιραστείτε αυτήν την ανάρτηση Facebook Twitter LinkedIn Email Πίσω στις Προσκλήσεις Αρχική Ελλάδα 2.0 Με μια ματιά Το πλήρες Σχέδιο Στόχοι – Στρατηγική – Οφέλη Θεσμικό Πλαίσιο Κατάλογος – 100 τελικοί αποδέκτες Έργα Προσκλήσεις χρηματοδότησης Προσκλήσεις Διακηρύξεις και Διαγωνισμοί Διαχείριση έργων Σύστημα Διαχείρισης και Ελέγχου Ολοκληρωμένο Πληροφοριακό Σύστημα Αποφάσεις ένταξης Επικοινωνία – Δημοσιότητα Στρατηγική κατά της Απάτης Δάνεια Δάνεια Επιχειρήσεων Στεγαστικά δάνεια ιδιωτών Νέα Δελτία Τύπου Ανακοινώσεις Παρουσία στα ΜΜΕ Υπηρεσία Συντονισμού Σκοπός – Δομή Οργανόγραμμα Επικοινωνήστε μαζί μας Διαχείριση cookies